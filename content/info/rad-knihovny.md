---
title: Řád knihovny
layout: single
---
V souladu se zřizovací listinou obecní knihovny v Měníně a podle § 4, odst. 6 zákona č. 257/2001 Sb. (knihovní zákon), vydávám tento knihovní řád:

**Článek 1**

***Poslání a činnost knihovny***

Obecní knihovna v Měníně (dále jen "knihovna") je knihovnou základní ve smyslu § 3 a 12 zákona č. 257/2001 Sb. (knihovní zákon) a je zřízena za účelem poskytovat rovným způsobem všem občanům bez rozdílu veřejné knihovnické informační služby (dále jen "služby") vymezené v § 2, 4 a 14 knihovního zákona.

**Článek 2**

***Veřejné knihovnické a informační služby***

1. Veřejné knihovnické a informační služby podle § 4 zákona spočívají ve zpřístupňování (výpůjčce) knihovních dokumentů z knihovního fondu knihovny formou prezenční či absenční nebo prostřednictvím meziknihovních služeb z knihovního fondu jiné knihovny, poskytování ústní bibliografických, referenčních a faktografických informací ze státní správy a samosprávy, umožnění přístupu k vnějším informačním zdrojům, ke kterým má knihovna bezplatný přístup.

2. Základní služby poskytuje knihovna bezplatně. Placené služby knihovna poskytuje v souladu s požadavkem § 4, odst. 2 až 4 zák. č. 257/2001 Sb., to znamená, že úhrada za ně může požadovat jen do výše skutečně vynaložených nákladů.

3. Veškeré finanční částky (manipulační poplatky, sankční poplatky apod.) jsou knihovnou účtovány ve výši stanovené ceníkem poplatků a náhrad.

**Článek 3**

***Uživatelé knihovnických a informačních služeb***

1. Uživatelem knihovnických informačních služeb knihovny (dále jen "uživatel") se může stát každá fyzická nebo právnická osoba vydáním čtenářského průkazu na základě řádné vyplněné přihlášky ověřené knihovníkem podle osobních dokladů.

2. Děti mladší 15 let se mohou stát uživatelem knihovny jen se souhlasem zákonného zástupce. Souhlas je vyjádřen předložením osobního dokladu zákonného zástupce a podpisem zákonného zástupce na přihlášce při registraci dítěte v knihovně.

3. Knihovna vyžaduje k registraci následující osobní údaje: jméno a příjmení, datum narození, trvalé bydliště uživatele a kontakt na uživatele (tel. číslo nebo e-mail). Změnu těchto údajů je povinen uživatel knihovně neprodleně oznámit.

4. Osobní údaje bude knihovna zpracovávat dle zákona č. 101/2001 Sb. o ochraně osobních údajů. Po ukončení členství v knihovně bude přihláška čtenáře skartována a veškeré osobní údaje budou vymazány z knihovního systému.

5. Registrací se uživatel zavazuje, že bude plnit všechna ustanovení Knihovního řádu, včetně závazku platit poplatky a uhradit případné ztráty a poškození půjčených knihovních jednotek.

6. Čtenářský průkaz je nepřenosný. Ztrátu čtenářského průkazu je čtenář povinen neprodleně ohlásit knihovníkovi.

7. Jestliže čtenář nedodržuje Knihovní řád, může být dočasně nebo trvale zbaven práva užívat služeb knihovny. Tím není zbaven odpovědnosti za způsobené škody a povinnosti je nahradit dle platných předpisů.

8. Uživatel přestává být ten, kdo se odhlásí, nevyužil žádnou z knihovnických a informačních služeb knihovny po dobu 2 let nebo nedodržuje Knihovní řád.

**Článek 4**

***Podmínky půjčování***

1. O způsobu zapůjčení knihy, časopisu, případně jiného dokumentu (dále jen "publikace")  rozhoduje knihovník.

2. Výpůjční lhůta je 30 dnů. Nežádá-li vypůjčenou publikaci jiný čtenář, může být tato lhůta nejvíce třikrát prodloužena.

3. Čtenář nesmí vypůjčenou publikaci půjčovat jiným osobám a ručí za ně po celou dobu výpůjčky.

4. Čtenář je povinen vrátit vypůjčenou publikaci v takovém stavu v jakém ji převzal.

5. Ve vlastním zájmu si musí čtenář publikaci prohlédnout při vypůjčování a případné poškození ihned nahlásit knihovníkovi, jinak odpovídá za každé poškození, které bude zjištěno při vracení publikace.

6. Žádá-li čtenář publikaci, která je půjčena jinému čtenáři, může využít zámluvní službu. Jakmile bude publikace vrácena, uvědomí knihovník žadatele o možnosti vyzvednutí publikace.

7. Pokud čtenář žádá publikaci, která není v majetku knihovny, může požádat knihovníka o výpůjčku prostřednictvím meziknihovní výpůjční služby. Jakmile knihovna publikaci získá, uvědomí žadatele o možnosti výpůjčky. Čtenář je povinen dodržovat výpůjční lhůtu a podmínky půjčování určené půjčující knihovnou. Služba je zdarma, čtenář uhradí pouze náklady za poštovné, případně cenu kopie (např. kopie článku z časopisu). Vzniklé náklady je čtenář povinen uhradit i v případě, že si dokument ve stanoveném čase nevyzvedne.

**Článek 5**

***Poplatky za přestupky proti Knihovnímu řádu a náhrada škod***

1. Pokud čtenář nevrátí publikaci ve stanovené lhůtě, účtuje knihovna čtenáři poplatek z prodlení (viz Ceník). Povinnost platit poplatek z prodlení nastává 30 dní po skončení stanovené výpůjční lhůty. Další poplatky z prodlení se platí po 60 a 90 dnech po skončení výpůjční lhůty.

2. Jestliže čtenář nevrátí vypůjčenou publikaci ani po písemném upomenutí, budou vymáhány právní cestou a zároveň budou vymáhány s tím spojené náklady. Vymáhání právní cestou bude následovat po třech neúspěšných písemných upomínkách.

3. Čtenář je povinen knihovně uhradit náklady na opravu poškozené publikace, případně uhradit škodu při zničení nebo ztrátě. O způsobu náhrady rozhoduje knihovník. Může požadovat: stejný titul ve stejném vydání, stejný titul v jiném vydání, jiný titul v ceně ztracené či poškozené publikace, finanční náhradu.

4. Za škody způsobené na ostatním majetku knihovny odpovídá čtenář podle obecně platných předpisů.

**Článek 6**

***Závěrečná ustanovení***

1. Uživatelé mohou podávat stížnosti a připomínky k činnosti knihovny písemně či ústně vedoucímu knihovny nebo zřizovateli knihovny (Obec Měnín).

2. Výjimky z ustanovení knihovního řádu může v závažných případech povolit vedoucí knihovny.

3. Nedílnou součástí knihovního řádu je [Ceník](/info/cenik).

Tento knihovní řád byl přijat Radou obce Měnín dne 3. 2. 2016.

Tento knihovní řád nabývá účinnosti dnem 4. 2. 2016 a platí na dobu neurčitou.